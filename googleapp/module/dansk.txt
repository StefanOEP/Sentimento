Ekspert om Helveg-exit fra GGGI: Det helt rigtige at gøre
Udviklingsministeren skulle aldrig have siddet i GGGI's bestyrelse, siger professor.

Foto: LANGKILDE MORTEN
FOTO: LANGKILDE MORTEN
DEL
SOFIE BUCH HOYER
Den nyudnævnte udviklingsminister, Rasmus Helveg Petersen (R), træffer det helt rigtige valg ved at trække sig som bestyrelsesmedlem i klimaorganisationen GGGI.

Det vurderer professor i offentlig forvaltning på Roskilde Universitet Jacob Torfing.

»Det er det helt rigtige, han gør, for der er ikke særlig gode erfaringer med, at staten har driftsopgaver. På visse områder såsom forsvaret, politiet og på nogle udenrigsområder er det nødvendigt, men generelt er det en dårlig idé«, siger han.

»Når man er tvunget til det inden for et ministerium, er det en god idé at have armslængde til opgaverne, sådan at et ministerium ikke sidder med i bestyrelser som GGGI«, lyder det fra Jacob Torfing.

Rasmus Helveg har taget ved lære 
Danmark vil fremover være repræsenteret af en embedsmand i GGGI's bestyrelse, meddeler Rasmus Helveg, der i sidste uge afløste sin partifælle Christian Friis Bach som udviklingsminister.

Det skete, da Christian Friis Bach erkendte at have videregivet forkerte oplysninger til Folketinget og offentligheden om sit kendskab til klimaorganisationens rejseregler.

LÆS OGSÅFriis Bach får plads i den radikale ledelse

Ifølge professor Jacob Torfring viser Rasmus Helveg Petersens exit fra bestyrelsen, at han har taget ved lære af alt tumulten omkring GGGI.

»Sagen viser med al tydelighed, hvor galt det kan gå, når en minister ikke har armslængde til driftsorganisationer, men involverer sig på bestyrelsesniveau. Så bliver man fedtet ind på en tydeligere måde, end hvis man har armslængdeafstand og i stedet sender en ambassadør. Det skulle være sket lige fra starten«, siger Jacob Torfing.

»Det har været helt tåbeligt, at en minister involverer sig så meget i driften«, konkluderer han.

Måske første skridt på at Danmark trækker sig ud af GGGI
Rasmus Helveg Petersen afviser, at hans fratrædelse i bestyrelsen skulle være et tegn på, at Danmark trækker sig helt ud af GGGI.

»Det er helt normalt, det, der foregår her - det er ikke ment som et signal«, siger han til TV 2 News.

»Vi skal stadig arbejde i GGGI, men det gør vi nu med en embedsmænd«, siger den radikale udviklingsminister.

LÆS OGSÅFriis Bach kritiserer ambassade i Korea

Jacob Torfing vurderer imidlertid, at Rasmus Helveg Petersens beslutning er et udtryk for, at udviklingsministeriet har et temmelig negativt indtryk af den måde, hele GGGI fungerer på.

»Om Danmark trækker sig ud af GGGI, vil i høj grad afhænge af, om det lykkedes at rette op på de ting, der ikke fungerer i organisationen. Hvis det gør det, kunne jeg godt forestille mig, at vi vil fortsætte arbejdet. Hvis det ikke lykkedes at rette op meget hurtigt, kan det måske være første skridt på, at Danmark trækker sig helt ud af GGGI«, siger Jacob Torfing.

- - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - -
- - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - -
- - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - -
- - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - -
- - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - -

Minister roser Lars Løkke for GGGI-indsats
Lars Løkke (V) har gjort det »rigtig godt« som formand for klimaorganisation, siger Christian Friis Bach efter kritisk revisionsrapport. Men S og SF sender helt andre signaler.

Overraskende. »Jeg anerkender, at de fremskridt, der er sket i organisationen, er sket under Lars Løkkes ledelse«, siger Christian Friis Bach. - Foto: PETER MYDSKE (arkiv)
OVERRASKENDE. »Jeg anerkender, at de fremskridt, der er sket i organisationen, er sket under Lars Løkkes ledelse«, siger Christian Friis Bach. - Foto: PETER MYDSKE (arkiv)
DEL
JESPER VANGKILDE OG KRISTIAN KLARSKOV
Efter en uge med kaskader af politisk modvind får Venstres formand, Lars Løkke Rasmussen, et gevaldigt skulderklap fra udviklingsminister Christian Friis Bach (R).

Ministeren roser oppositionens leder for at have gjort et gedigent oprydningsarbejde i organisationen Global Green Growth Institute, GGGI, som han tiltrådte i foråret 2012.

»Lars Løkke har gjort det rigtig godt som formand med at få vendt organisationen, som gik fra at være en sydkoreansk privat organisation til at blive en international organisation«, siger Christian Friis Bach.

Han orienterede i dag Lars Løkke Rasmussen, inden han for første gang i flere dage offentligt kommenterede sagen om GGGI. Det kom i dag frem, at organisationen så sent som i november 2012 blev udsat for heftig kritik fra de sydkoreanske revisionsmyndigheder, der bl.a. påtalte, at GGGI på ulovlig vis har betalt sydkoreanske embedsmænd.

Overraskende udmelding
Friis Bach kræver en grundig redegørelse af organisationens økonomistyring, før regeringen efterfølgende vil tage stilling til, om Danmarks årlige millionbevilling til GGGI skal fortsætte.

Ret skal være ret, og han skal også have ros for det, han har gjort godt
Christian Friis Bach (R)
Men siden Løkkes tiltræden er det gået fremad, mener ministeren:

»Jeg anerkender, at de fremskridt, der er sket i organisationen, er sket under Lars Løkkes ledelse. I tæt samarbejde med Danmark og mig. Ret skal være ret, og han skal også have ros for det, han har gjort godt«. Han understreger dog samtidig, at meldingen på ingen måde betyder ros til GGGI’s rejseregler og Løkke anvendelse af samme.

Den overraskende melding fra udviklingsministeren bliver imidlertid ikke delt hos regeringspartnerne Socialdemokraterne og SF.

LÆS OGSÅLokale V-folk: Løkkes rejsesag kan koste os stemmer

SF’s politiske ordfører, Jonas Dahl, er ikke enig i, at der på nuværende tidspunkt er basis for ros af venstreformanden.

»Jeg synes, det er for tidligt at sige, at Lars Løkke har gjort det godt eller skidt, når vi dybest set ikke ved, hvordan han har forvaltet sin rolle. Det ved vi måske på søndag, når han måske fremlægger de bilag, der belyser, hvordan han har brugt denne internationale organisations midler«, siger Jonas Dahl.

S: Stadig alvorligt
Hos Socialdemokraterne anerkender klimaordfører Pernille Rosenkrantz-Theil, at Venstre-formanden har arbejdet på at strømline organisationen. Men hun hæfter sig ved, at de omdiskuterede rejseregler blev vedtaget efter den kritiske koreanske rapport.

»Det er rigtigt nok, at Løkke har rettet op på nogle systemer for at opnå europæiske standarder – bare ikke, når det gælder ham selv. Det er ganske alvorligt, at man efter så grov en påtegnelse fra en rigsrevision går ud og laver regler, hvor man må flyve på første klasse som formand. Det forhold forstår jeg simpelthen ikke«, siger Pernille Rosenkrantz-Theil.

LÆS OGSÅ Presset Lars Løkke vil offentliggøre rejsebilag

»Når man skal rydde op i sådan organisation, er det en rimelig god idé, at manden for bordenden selv lever op til et godt eksempel«.

Lars Løkke Rasmussen forholdt sig i går tavs om sagen, hvilket han ifølge Venstres pressetjeneste vil blive ved med, indtil det i spænding imødesete pressemøde i København på søndag.

Her skal oppositionens leder redegøre for de meget omtalte flyrejser på første klasse og diverse udgifter i sin formandsperiode for GGGI.

Pind: Kvitterer positivt
Venstres udenrigsordfører, Søren Pind, betragter udviklingsministerens melding som en stor håndsrækning.

»Det er ikke nemt at sige sådan noget, når man sidder i regering. Slet ikke i det ophedede klima, vi oplever lige nu. Det glæder jeg mig over. Vi havde gerne set, at udmeldingen var kommet før på grund af alle problematikkerne de seneste dage. Men det skal ikke forhindre mig i at kvittere positivt for udmeldingen«, siger Søren Pind.

Udenrigsministeriet har de seneste dage været på overarbejde. Christian Friis Bach vil nu sørge for, at den sydkoreanske revisionsrapport bliver offentliggjort og sendt til Rigsrevisionen herhjemme.

LÆS OGSÅNorges miljøminister kritiserer klimaorganisations rejsevaner

Den danske regering står bl.a. over for at skulle beslutte, hvorvidt bevillingen på 30 millioner kr. om året skal forlænges ind i 2014, men at dømme efter udviklingsministerens udmelding i aftes, så hælder han til at forlænge bevillingen.

»GGGI har skabt resultater, og jeg ser fortsat GGGI som en central og lovende organisation, når det gælder at fremme grøn omstilling i verdens udviklingslande, og jeg forventer at fortsætte samarbejdet«, udtaler Friis Bach.

Ministeren gør dog den fortsatte støtte betinget af, at et større analysearbejde viser, at der er styr på organisationen.

- - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - -
- - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - -
- - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - -
- - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - -
- - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - -

Løkke: Har regeringen styr på sagerne?
Borgerlige partiledere er dybt forundrede over regeringens finanslovstaktik.

Spørgetime. Venstres formand Lars Løkke Rasmussen gik i kødet på Statsministeren i dagens spørgetime.. - Foto: JENS DRESLING
SPØRGETIME. Venstres formand Lars Løkke Rasmussen gik i kødet på Statsministeren i dagens spørgetime.. - Foto: JENS DRESLING
DEL
KENNETH LUND
»Det sejler lige nu«.

Dansk Folkepartis partileder, Kristian Thulesen Dahl, kan hverken finde hoved eller hale i regeringens finanslovstaktik, der helt som ventet præger dagens 'Spørgetime med statsministeren'.

Regeringen har indkaldt oppositionens to største partier til finanslovsforhandlinger senere i dag, efter at forhandlingerne med Enhedslisten er gået i hårdknude på spørgsmålet om baderettigheder til ældre.

LÆS OGSÅCorydon kalder Venstre og DF til finanslovsforhandlinger

»Vi har været vidne til et fuldstændig kaotisk forløb. Man har i ugevis alene villet tale med Enhedslisten omkring finansloven. Jeg kan minde statsministeren om, Dansk Folkeparti fik lov at være i Finansministeriet 9. oktober og så 30. oktober«, siger Dansk Folkepartis formand Kristian Thulesen Dahl under spørgetiden med statsministeren.

»Og vi har ikke hørt et pluk siden«, fortsætter han.

Hvad blev der af satspuljeforhandlingerne?
Også Venstres formand Lars Løkke Rasmussen går i kødet på finanslovsforhandlingerne og kalder det »helt uhørt« og »sjusket«, at aftalen ikke for længst er faldet på plads.

»Man kan undre sig over, at regeringen nu har valgt at tage tre uger ud af dansk national politik for at beskæftige sig med alt muligt andet«, siger Løkke.

»Mener statsministeren, at det finanslovsforløb, vi nu er vidne til, er udtryk for en regering, der har styr på sagerne?«, spørger venstreformanden, der også undrer sig over, hvad der er blevet satspuljeforhandlingerne.

»Der har ikke været holdt nogle møder med sundhedsministeren siden 25. oktober. Jeg beder bare om at få bekræftet, at regeringen ikke vil hævde, at den har en aftale, før det element også er på plads«, siger Lars Løkke Rasmussen.

LÆS MEREFinanslov: Her er regeringens tilbud til Enhedslisten

Statsminister Helle Thorning-Schmidt svarer, at der vil blive indkaldt til satspuljeforhandlinger, ligeså snart finansloven er landet.

Hun understreger i øvrigt, at regeringen ikke er »bange for at bryde blokpolitikkens beton«.

»Det er også derfor, at vi på baggrund af det forløb, der har været i forhandlingerne indtil videre, nu har inviteret Venstre og Dansk Folkeparti til forhandlinger om finansloven«, siger Thorning under spørgetimen.